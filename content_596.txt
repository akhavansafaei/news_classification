به گزارش مشرق، ناصرالدین عامر، معاون وزیر اطلاع‌رسانی انصارالله یمن در مصاحبه با یک رسانه غربی هدف عملیات‌های یمن در دریای سرخ علیه کشتی‌های تحت مالکیت اسرائیل یا عازم بنادری در فلسطین اشغالی را تشریح و تبیین کرد.
عامر در مصاحبه با نشریه نیوزویک گفت: « عملیات ما به طور خاص علیه دشمن صهیوینستی و کشتی‌های عازم بنادر اسرائیلی است و ما هیچ کشتی‌ای را خارج از این چارچوب هدف قرار ندادیم.»
در هفته‌های اخیر، به موازات شدت گرفتن حملات اسرائیل در غزه، ارتش یمن نیز عرصه را بر کشتی‌های اسرائیلی که قصد عبور از تنگه باب‌المندب در دریای سرخ دارند تنگ‌تر کرده است.
این مقام انصارالله یمن توضیح داد هدف عملیات‌ها در دریای سرخ این است که به غزه کمک، غذا و دارو رسانده شود.
بیش از ۱۸۰۰۰ نفر در عملیات‌های رژیم صهیونیستی از زمان ۷ اکتبر (۱۵ مهرماه) در غزه به شهادت رسیده‌اند. اکثر این شهدا را زنان و کودکان تشکیل می‌دهند. اسرائیل علاوه بر این، در رسیدن کمک‌های انسان‌دوستانه به منطقه غزه اخلال ایجاد می‌کند.
مصاحبه ناصرالدین عامر اندکی بعد از آن انجام شد که خبرگزاری رویترز گزارش داد شرکت کشتی‌رانی مائرسک به عنوان یکی از بزرگترین شرکت‌های کشتی‌رانی در سراسر دنیا روز جمعه اعلام کرد انتقال محموله‌های کانتینری از طریق دریای سرخ را تا اطلاع ثانوی معلق کرده است.
یک سخنگوی مائرسک به خبرگزاری رویترز گفت که این شرکت دانمارکی قصد دارد محموله‌های خود را از طریق آفریقا عازم مقصدهای خود کند.
این شرکت در بیانیه‌ای روز جمعه اعلام کرد: «بعد از حادثه‌ای که روز گذشته برای مائرسک جبل‌الطارق اتفاق افتاد و حمله دیگری که امروز به یک کشتی کانتینر ما انجام شد به همه کشتی‌های مائرسک در این منطقه که قرار بود از تنکه باب‌المندب عبور کنند دستور داده‌ایم سفرشان را تا اطلاع ثانوی متوقف کنند.»
در همین راستا، ناصرالدین عامر تلاش کرد در مصاحبه با نیوزویک نگرانی‌های برخی از شرکت‌های کشتی‌رانی درباره عبور از دریای سرخ را کاهش دهد. او گفت: «از جانب خودمان به همه شرکت‌های کشتی‌رانی اطمینان می‌دهیم که هیچ خطری برای کشتی‌های شما وجود ندارد مگر آنکه مقصد آنها بنادر اسرائیل باشد.»
او نگرانی برخی از کشتی‌ها از عبور از دریای سرخ را ناشی از بیانیه‌های آمریکا و اسرائیل دانست که اعلام کرده‌اند قصد دارند یک کارگروه دریایی در آنجا تشکیل دهند.
عامر گفت: «هر گونه نگرانی خارج از این چارچوب ممکن است نتیجه تهدیدهای آمریکا و اسرائیل باشد که قصد ایجاد ائتلافی در دریا و تبدیل کردن آن به یک منطقه جنگی را دارند. ممکن است این بیانیه‌ها عامل هراس این شرکت‌ها باشد که چنین تصمیمی گرفته‌اند.»
روز پنجشنبه سرتیپ «یحیی سریع» سخنگوی نیروهای مسلح یمن در بیانیه‌ای اعلام کرد که نیروهای این کشور ۲ کشتی را که در حال حرکت به سمت فلسطین اشغالی بوده‌اند، هدف حمله قرار داده‌اند.
سخنگوی نیروهای مسلح یمن اعلام کرد نیروی دریایی این کشور در حمایت از مردم غزه و در راستای اجرای دستورات سید «عبدالملک بدرالدین الحوثی» رهبر انصارالله، ۲ کشتی کانتیری به نام‌های «MSC Alanya» و «MSC PALATIUM III» را با موشک‌های دریایی مناسب هدف قرار داده که در حال حرکت به سمت فلسطین اشغالی بودند.
یحیی سریع اضافه کرد که این ۲ کشتی پس از آن هدف حمله قرار گرفتند که خدمه آن به هشدارهای نیروی دریایی یمن واکنشی نشان ندادند. او همچنین تاکید کرد که تمام کشتی‌ها می‌توانند آزادانه برای رفتن به مقصدهای موردنظر خود به جز فلسطین اشغالی از دریای سرخ عبور کنند.
سریع در پایان تاکید کرد که تا زمان ارسال کمک‌های بشردوستانه برای مردم غزه، حملات ارتش یمن علیه کشتی‌های اسرائیلی و کشتی‌هایی که مقصد آن‌ها اراضی اشغالی فلسطین است، ادامه خواهد داشت.
