
به گزارش مشرق، منوچهر منطقی در خصوص برنامه وزارت صمت در خصوص خودروهای برقی اظهار داشت: نه تنها کشورمان بلکه کشورهای مختلف برای برقی سازی خودروها به چین مراجعه می‌کنند و با شرکت‌های خودروساز چین قراردادهای فناورانه می‌بندند این امر به خاطر جایگاه ممتاز کشور چین در این حوزه است.
وی افزود: در وزارت صمت برای رقابتی شدن صنعت خودروهای برقی راهبرد در دو مرحله تدوین شده است. مرحله نخست طراحی برنامه‌های به‌کارگیری درست خودروهای برقی و استفاده از مزیت‌های آن در کاهش سوخت بهبود وضعیت آلودگی هوا است. کاری که باید در این مرحله انجام دهیم این است که برای ورود محصول جدید باید زیرساخت‌های لازم ایجاد شود تا از فناوری جدید بتوان با بهره‌وری بالا بهره‌برداری کرد.
وی ادامه داد: ما با یک محصولی روبرو هستند که اتوماتیک و هوشمند است. این خودروهای برقی به خاطر شتاب بالا نیازمند کنترل دقیق و بیشتر دارند از این رو باید در مرحله اول اطلاع‌رسانی و آموزش به رانندگان از طریق شبیه‌سازی صورت بگیرد ضمن اینکه خود این خودروها به خاطر هوشمند بودن به رانندگان در خصوص وضعیت شارژ باتری و وضعیت کارکرد خودرو به صورت دائم اطلاع‌رسانی می‌کنند.
منطقی به خدمات پشتیبانی از خودروی برقی اشاره کرد و گفت: این موضوع حائز اهمیت است، فردی که از محصول استفاده می‌کند باید پشتیبانی شود در این زمینه نیز سه برنامه داریم اول این که این محصول به چه مدارک، تجهیزات و قطعات یدکی نیاز دارد تا بتوان آن را درست پشتیبانی شود در همین راستا ۲ مرکز تحقیقاتی را اختصاص داده‌ایم که این موضوع را تدوین کنند.
وی عنوان کرد: بخش بعدی شبکه‌های نمایندگی‌های هوشمند است که با خودروسازان صحبت کردیم بهترین نمایندگان را معرفی کنند تا با استفاده از جذب نیروهای متخصص و جدید و نیز تأمین مدارک و تجهیزات لازم واحد خدمات پس از فروش جدید را ایجاد کنند. از این رو نه تنها در تهران بلکه در کلان‌شهرها برای خدمات پس از فروش برنامه‌ریزی کرده‌ایم.
معاون صنایع حمل‌ونقل وزارت صنعت، معدن و تجارت در خصوص ایستگاه‌های شارژ خودروهای برقی گفت: بر اساس نوع پیمایش و عوارض جغرافیایی نیاز خودروها به شارژ باتری‌ها متفاوت است. در همین راستا نیاز به ایستگاه‌های شارژ داخل شهری و بین‌شهری داریم. ایستگاه‌های شهری با همکاری شهرداری توسعه پیدا می‌کند و تأمین ایستگاه‌های بین‌شهری را نیز خودروسازان به کمک استانداری‌های کشور بر عهده گرفته‌اند.
وی تاکید کرد: مباحثی از محدودیت در تأمین انرژی ایستگاه‌های شارژ مطرح شده است که باید این موضوع روشن شود که در مورد خودروهای برقی صرفاً از نیروگاه‌های برقی استفاده نمی‌شود بلکه از ظرفیت نیروگاه‌های خورشیدی و بادی نیز بهره‌برداری می‌شود. در همین راستا نیز شرکتی در سازمان گسترش و نوسازی صنایع ایران ایجاد می‌شود که استفاده از سرمایه‌گذاران بخش خصوصی این کار را انجام دهد.
وی با اشاره به اینکه خودروهای برقی یک مجموعه هوشمند هستند که اطلاعات زیادی را تولید می‌کنند گفت: این اطلاعات برای نظارت بر کارکرد دقیق خودرو و حتی نظارت بر وضعیت راننده استفاده می‌شوند، یک ذ سری اطلاعات نیز ایجاد می‌شود که می‌توان برای کنترل ترافیک و کاهش تصادفات از آنها استفاده کرد.
منطقی عنوان کرد: در کشورهای مختلف اپراتورهای تلفن همراه از تحلیل داده‌ها استفاده می‌کنند یعنی می‌توان بین خودرو با خودرو و یا خودرو با فرد یا سیستم ارتباط برقرار کند که درنتیجه این امر هوشمندسازی اتفاق می‌افتد. این‌ها برنامه‌هایی است که در فاز نخست در نظر گرفته شده است که تا پایان امسال اجرا می‌شود.
وی با اشاره به بخش دوم راهبرد وزارت صمت در خصوص طراحی خودروهای برقی و تولید داخل گفت: برنامه‌ریزی شده است تا در این فاز خودروهای برقی را طراحی کرده و قطعات با فناوری بالای آن را در داخل کشور بسازیم تا در صنعت خودروی برقی رقابتی شویم و بتوانیم صادرات داشته باشیم.
منطقی ادامه داد: در این بخش نیز چند برنامه پیش‌بینی‌شده است در مرحله نخست باید مراکز طراحی و ساخت خودروهای برقی را ایجاد و آنها را تقویت کنیم. در حال حاضر چنین مرکزی وجود دارد و تاکنون دو محصول برقی طراحی کرده است. وزارت صمت در زمینه ایجاد شرایط همکاری شرکت‌های بزرگ و معتبر خارجی با این مرکز و نیز تأمین بودجه‌های تحقیقاتی آن را حمایت خواهد نمود.
وی به بحث اجرا و ساخت خودروهای برقی توسط شرکت‌های دانش‌بنیان اشاره کرد و گفت: هزار شرکت دانش‌بنیان داریم، برنامه‌ریزی کرده‌ایم که آن‌ها سازنده قطعات خودروهای برقی شوند و در تیراژ بالا اجزای مختلف آن را به صورت تخصصی تولید کنند.
معاون صنایع حمل‌ونقل وزارت صنعت، معدن و تجارت ابراز داشت: در مرحله بعد خودروهای برقی را در یک شهرک میکروالکترونیک که با همکاری معاونت علمی ریاست جمهوری و سازمان شهرک‌های صنعتی وزارت صمت و یک دانشگاه بزرگ ایجاد می‌شود تا ریزتراشه‌ها، موتورهای الکتریکی، انواع سنسورهای مختلف مورد نیاز برای ساخت قطعات خودروی برقی را در داخل کشور تولید کند تا حداقل وابستگی را به آنها داشته باشیم.
وی عنوان کرد: در صورتی که این زیرساخت‌ها ایجاد شود، انواع خودروهای برقی را می‌توانیم طراحی و با فناوری روز تولید کنیم.
وی بحث باتری لیتیوم را یکی از مهمترین مباحث در خودروهای برقی عنوان کرد و گفت: اکنون یک کارخانه برای تولید باتری لیتیوم توسط شرکت مپنا در حال ایجاد است که باید توسعه داده شود تا اقدام به ساخت باتری لیتیوم برای کلیه خودروساز نماید. بازیابی باتری‌ها هم یکی از مباحث مهم است که باید به آن توجه نمود. همچنین بحث دیگر این است که خطوط تولید از نظر نرم‌افزارها و فرایندها بسیار پیچیده است که باید برای ساخت داخل آن توجه کرد.
منطقی گفت: تدوین استانداردهای خودروهای برقی از دیگر مباحث است. تدوین و پیاده‌سازی استانداردها نیاز به آزمایشگاه مختلف است، از این رو شبکه آزمایشی برای زیرسیستم‌ها و این کار نیاز است. ایجاد شبکه آزمایشگاهی با تکمیل آزمایشگاه‌های موجود انجام خواهد شد.
این مقام مسئول با انتقاد از کسانی که واردات خودرو برقی از چین را بدون توجه به راهبردهای وزارت صمت مورد نقد قرار داده‌اند گفت، چین در صنعت خودروهای برقی از پیشروترین‌ها در جهان است و اکنون کشورهای مختلف پیشرفته هم به چین مراجعه می‌کنند و با سازندگان قراردادهای فناورانه می‌بندند. به عنوان مثال شرکت فولکس واگن آلمان در زمینه ایجاد یک کارخانه باتری لیتیوم در چند ماه قبل یک قرارداد انتقال فناوری منعقد نمود.
وی تاکید کرد: هر خودروساز باید به صورت راهبردی کار کند و باید سازنده ۵۰ درصد قطعات کلیدی را قادر باشد در کشور تولید کند. یا اینکه خودروسازان داخلی با سازندگان خارجی یک مرکز تحقیقات مشترک با یکدیگر داشته باشند. در همین راستا یکی از خودروسازان خصوصی با سازنده خارجی یک مرکز تحقیقات مشترک ایجاد کرده و ۱۰۰ نفر نیرو گرفته که تا ۱۰۰۰ نفر آن را افزایش می‌دهند و تمام هزینه این مرکز تحقیقاتی توسط همکار چینی این شرکت پرداخت می‌گردد.
معاون صنایع حمل‌ونقل وزارت صنعت، معدن و تجارت با اشاره به سفر معاون اول ریاست جمهوری به چین گفت: بحث برقی سازی را در قالب برنامه راهبردی ۲۵ ساله انجام شده و به صورت همه‌جانبه پیگیری می‌شود.
وی عنوان کرد: اکنون چند ذهنیت ایجاد شده است که محصول آماده می‌آوریم و فقط شبکه پشتیبان آن را ایجاد کنیم این در حالی است که ما نمی‌خواهیم صرفاً در حوزه خودروهای برقی، مونتاژکار یا صرفاً واردات را انجام دهیم، بلکه با یک برنامه مشترک اقدام به تولید خودروهای برقی می‌کنیم که این امر زمینه رقابتی و صنعتی شدن را فراهم می‌کند.
منطقی تاکید کرد: ما دارای سه مزیت مهم در خودروهای برقی هستیم. نخست متخصصان رده اول در حوزه مخابراتی و هوشمندسازی داریم. دوم این که معادن مواد اولیه پیشرفته داریم. سوم این که نیروی کار ارزان‌قیمت داریم.
وی از برگزاری همایش دانش‌بنیان وزارت صمت در پایان دی‌ماه در حوزه خودروهای برقی خبر داد و گفت: در این همایش شرکت‌های دانش‌بنیان به صورت جامع با راهبردهای وزارت صمت در حوزه خودروهای برقی آشنا خواهند شد تا بتوانند در این زنجیره ارزش سرمایه‌گذاری کنند.
معاون صنایع حمل‌ونقل وزارت صنعت، معدن و تجارت افزود: ما در کشورمان از نظر طراحی محصول توانمند هستیم اکنون ۲ خودروساز بزرگ داخلی و خودروسازان خصوصی نمونه‌های خودروهای برقی تولید کردند. ضمن اینکه از ۱۰ سال پیش برنامه‌های خوبی در مپنا و معاونت علمی و فناوری ریاست جمهوری در حوزه برقی سازی خودروها شروع شده است در بخش‌های تخصصی بضاعت خوبی داریم که باید از این ظرفیت بهره ببریم.


