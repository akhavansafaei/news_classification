
به گزارش مشرق، ناصر کنعانی سخنگوی وزارت امور خارجه تحریم ۶ فرد و نهاد ایرانی از جمله فرمانده نیروی قدس سپاه پاسداران انقلاب اسلامی و همچنین نمایندگان جنبش‌های حماس و جهاد اسلامی فلسطین در تهران توسط آمریکا و انگلیس را به شدت محکوم کرد.
سخنگوی وزارت امور خارجه اظهار داشت: اقدام خصمانه مزبور، گام دیگری در تکمیل مسیر کینه‌ورزانه و البته توأم با یأس و انفعال رژیم‌های تروریست پرور آمریکا و انگلیس علیه ملت و انقلاب اسلامی ایران در طول چند دهه متمادی است که همواره در اشکال مختلف ادامه داشته است.  کنعانی تصریح کرد: عصبانیت کشورهای خالق و حامی داعش از سپاه پاسداران، این نیروی پیشتاز، سرافراز و الهام‌بخش مبارزه با تروریسم، برای ملت ایران و ملت‌های منطقه و آزاداندیشان جهان تعجب آور نیست و این عصبانیت قبلاً نیز در ماجرای ترور بزدلانه قهرمان بین‌المللی مبارزه با تروریسم، سپهبد شهید قاسم سلیمانی مشاهده شده بود.  سخنگوی دستگاه دیپلماسی افزود: رژیم‌های ورشکسته آمریکا و انگلیس که نتوانستند از طریق جنایت ترور شهید سلیمانی و همراهان وی، راه روشن و پر رهرو مقاومت را در منطقه سد کنند، با درس نگرفتن از گذشته، همچنان به دنبال سیاست‌های شرورانه خود هستند.  کنعانی خاطرنشان کرد: اتهام‌زنی آمریکا و انگلیس علیه نیروهای پیشتاز ضدتروریستی سپاه پاسداران، تلاشی ناشیانه و بی‌حاصل برای انحراف افکار عمومی و سرپوش گذاشتن بر مسؤلیت قطعی آنان نسبت به جنایات جنگی رژیم صهیونیستی در غزه است که با حمایت تمام عیار آمریکا و انگلیس طی ۲ ماه، قریب ۲۰ هزار نفر از شهروندان فلسطینی را به شهادت رسانده است.  سخنگوی وزارت امور خارجه نقش آمریکا و انگلیس در تأسیس و حمایت نامحدود از رژیم شرور صهیونیستی به عنوان منفورترین تشکیلات تروریستی جهان را لکه ننگی بر پیشانی آنان دانست و افزود: این دو رژیم هرگز در جایگاه حقوقی و اخلاقی قضاوت نسبت به دیگران نیستند، بلکه می‌بایست به عنوان متهم، پاسخگوی جهانیان باشند.  کنعانی تأکید کرد طرح اتهامات پوچ و بی‌ارزش علیه نیروی افتخار آفرین و ضدتروریسم نیروی قدس سپاه پاسداران انقلاب اسلامی و فرماندهان شجاع آن، تا کنون تغییری در معادلات کنونی منطقه به نفع رژیم‌های آمریکا و انگلیس ایجاد نکرده و نتیجه‌ای جز رسوایی بیشتر برای این جنگ‌افروزان نخواهد داشت.  سخنگوی وزارت امور خارجه با تاکید بر حق و اقدام متقابل جمهوری اسلامی ایران برای پاسخگویی به رویکرد غیرقابل قبول آمریکا و انگلیس، یادآوری کرد: جمهوری اسلامی ایران و نیروهای مسلح رسمی و قانونی آن ازجمله نیروی قدس سپاه پاسداران انقلاب اسلامی، همواره کابوس گروه‌های تروریستی و رژیم‌های حامی آن‌ها خواهند بود و این قبیل تلاش‌های مذبوحانه و مغایر با موازین بین‌المللی، بی‌تردید کوچک‌ترین خللی در اراده راسخ آن‌ها در دفاع از میهن اسلامی، مبارزه با تروریسم و مقابله با استکبار جهانی ایجاد نمی‌کند.

