سرویس جهان مشرق _ با ادامه جنایات وحشیانه ارتش رژیم صهیونیستی علیه مردم مظلوم نوار غزه، علاوه بر رزمندگان فلسطینی که مشغول نبرد با دشمن اسرائیلی هستند، سایر اعضای محور مقاومت نیز به شکلی فعال وارد میدان شده و اجازه تنها ماندن مردم فلسطین در برابر اشغالگران و متجاوزان را نداده اند.
در این میان جنبش انصارالله یمن علی رغم فاصله بسیار دور از خاک فلسطین و سرزمین های اشغالی، حضور بسیار موثری در میدان علیه صهیونیست ها داشته است؛ اگر حزب الله لبنان با تقدیم حدود ۱۰۰ شهید در درگیری‌های مرزی با اسرائیل وفای به عهد خود در دفاع از آرمان فلسطین را مانند همیشه به اثبات رسانده است، رزمندگان یمنی نیز با شلیک پیاپی موشک و پهپاد به سمت بندر ایلات و جلوگیری از عبور و مرور کشتی های تجاری متعلق به کمپانی های اسرائیلی فشار زیادی را بر اقتصاد و امنیت این رژیم وارد کرده اند.

۱۹نوامبر سال جاری یگان ویژه دریایی انصارالله یمن یک کشتی تجاری اسرائیلی با نام "گلکسی لیدر" را در آبهای ساحلی یمن به کنترل خود درآورده و ضمن توقیف آن را به سواحل خود بردند؛ این آغاز کابوس طولانی مدت رژیم صهیونیستی در عرصه دریا بود و در ۱ ماه گذشته این رژیم حتی به کمک متحدان غربی خود نظیر امریکا و فرانسه نتوانسته است امنیت لازم برای عبور کشتی های تجاری اسرائیلی از مسیر دریای سرخ را تامین کند.

 آتش بس چند روزه در نوار غزه و تبادل اسرا میان اسرائیل و جنبش حماس تنفسی چند روزه و کوتاه مدت به خطوط کشتیرانی اسرائیلی یا کشورهایی که مقصد آنها بندر ایلات است داده بود اما این موضوع چندان به درازا نکشید.
بلافاصله پس از نقض آتش بس از سوی ارتش اسرائیل و از سرگیری حملات به نوار غزه ارتش یمن و به شکل خاص یگان دریایی این کشور آماده وارد کردن ضربه ای کاری به ناوگان تجاری اسرائیل در دریای سرخ شد و دو کشتی تجاری انگلیسی (با محموله اسرائیلی) و صهیونیستی با نام های یونیتی اکسپلورر و نامبر ناین در آبهای ساحلی یمن هدف حملات موشکی ارتش یمن قرار گرفته و شدیدا آسیب دیدند. 
لشکرکشی بی‌فایده نیروی دریایی امریکا و دوستان به دریای سرخ
با توجه به فاصله بیش از ۱۷۰۰ کیلومتری میان جنوب سرزمین های اشغالی و خاک یمن، ارتش رژیم صهیونیستی و نیروی هوایی آنها از انجام حملات تلافی جویانه موثر علیه خاک یمن ناتوان هستند و ایالات متحده امریکا نیز از حمله به یمن و ایجاد یک محور درگیری دیگر علیه خود واهمه داشته و پرهیز می کند؛ امریکا و به تازگی فرانسه تنها به ارسال چند ناوشکن برای رهگیری موشک‌ها و پهپادهای یمنی بسنده کرده اند.




ناوشکن USS Carney



امریکایی ها مدعی هستند با ناوشکن USS Carney حدود ۲۲ پهپاد و موشک یمنی را رهگیری و ساقط کرده اند هر چند تا امروز حتی یک مورد سند تصویری برای اثبات این ادعا ارائه نکرده اند.
چند روز قبل نیز ناوشکن فرانسوی Languedoc مدعی رهگیری دو فروند پهپاد انتحاری یمنی در آبهای دریای سرخ شده بود؛ اما تمامی این اقدامات نیز نتوانسته مانع از اختلال شدید در امنیت عبوری کشتی های تجاری اسرائیلی شود و کمپانی های خارجی نیز به دلیل نا امنی مسیری دریایی به سمت بندر ایلات و همچنین حملات با موشک های بالستیک به این بندر از پهلوگیری در اسکله ایلات خودداری می کنند.




ناوشکن فرانسوی Languedoc 



خسارت ۳ میلیارد دلاری انصارالله به اقتصاد اسرائیل
به گزارش رسانه های اسرائیلی، تغییر مسیر کشتی‌ها از دریای سرخ به دلیل تهدید حملات انصارالله یمن، ۳ میلیارد دلار به اقتصاد اسرائیل خسارت وارد کرده است.

 جدعون گلبر مدیرکل بندر ایلات اعلام کرد که فعالیت حوثی ها برای جلوگیری از حرکت کشتی‌ها به اسرائیل ۸۰ تا ۸۵ درصد سود بندر را از بین برده است.
گلبر در ادامه افزود که تهدید یمنی‌ها برای خطوط دریایی در دریای سرخ مانع رسیدن ۱۴ هزار خودرو به سرزمین‌های اشغالی از نیمه ماه گذشته تا به امروز شده است.
طبق گفته گلبر، کشتی‌های باری مجبورند برای رسیدن به بندر ایلات قاره آفریقا را در راس الرجاء (دماغه امید در جنوب آفریقا) دور بزنند و با عبور از تنگه جبل الطارق به دریای مدیترانه بیایند.
در همین راستا، شبکه ۱۳ اسرائیل اعلام کرد که «تغییر مسیر ناوبری دریایی قیمت محصولات وارداتی را تا حدود سه درصد افزایش می‌دهد که بار مالی بر دوش اسرائیلی‌ها را حدود ده و نیم میلیارد شکل یا حدود سه میلیارد دلار افزایش می‌دهد» 
