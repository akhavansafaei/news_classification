
به گزارش مشرق، سازمان حج و زیارت در اطلاعیه‌ای اعلام کرد: فرصت ثبت نام در سامانه omreh.haj.ir برای متقاضیان تشرف به سفر عمره مفرده که دارای اولویت یک تا ۴۰۰ هستند فراهم شده است.
در متن اطلاعیه سازمان حج و زیارت آمده است: با استعانت از خداوند متعال و برابر برنامه‌ریزی‌های انجام‌شده، امکان اعزام مجدد عمره گزاران به سرزمین وحی فراهم گردیده است، از این‌رو ضمن امکان گروه بندی ودیعه گذاران، ثبت نام از واجدین شرایط تشرف در گروه‌های اعزامی به این سفر معنوی، تا روز یکشنبه ۲۶ آذر ماه تمدید شد.
برابر این اطلاعیه، پیش تر سامانه عمره به آدرس omreh.haj.ir فقط برای اولویت‌های ۱ تا ۱۵۰ بازگشایی شده بود، لیکن به منظور تکمیل ظرفیت گروه‌ها و همچنین اجابت درخواست متقاضیانی که قصد سفر به همراه نزدیکان خود را داشته ولیکن اولویت آنها با یکدیگر متفاوت است، این فرصت برای اولویت‌های بالاتر نیز فراهم شد.
بدین منظور تمامی دارندگان کارت‌های ثبت نامی عمره تا اولویت ۴۰۰ می‌توانند نسبت به ثبت نام اقدام کنند.
بدیهی است پس از این تاریخ در صورت وجود ظرفیت خالی، از اولویت‌های بعدی دعوت به عمل خواهد آمد.
نحوه ثبت نام به ترتیب ذیل است: الف) مشمولین ثبت‌نام: دارندگان کارت‌های ثبت نامی عمره از اولویت ۱ تا ۴۰۰  ب) تکمیل اطلاعات و گروه بندی؛ ودیعه گذاران مشمول می‌بایست با مراجعه به سامانه omreh.haj.ir اقدام به تکمیل و بروز رسانی اطلاعات خویش و همچنین تشکیل گروه (به همراه اعضای خانواده، بستگان، آشنایان و …) بمنظور تشرف در یک کاروان اقدام کنند.  ج) ثبت‌نام و مدارک لازم: نام نویسی اولیه (رزرواسیون) افراد صرفاً با مراجعه مستقیم ایشان به سامانه omreh.haj.ir فراهم خواهد بود و پس از نام‌نویسی اولیه (رزرواسیون) متقاضی، می‌باید در اسرع وقت و حداکثر ظرف مدت ۲۴ ساعت به کارگزار مربوط مراجعه و مدارک خواسته شده را ارائه نماید. بدیهی است قطعی شدن ثبت‌نام مقدماتی افراد، منوط به مراجعه بموقع و ارائه کامل مدارک مورد نیاز (قید شده در برگه رزرواسیون) به کارگزار خواهد بود.  در صورت عدم واریز هزینه سفر در فرصت مقرر، متقاضی بطور خودکار (سیستمی) حذف و فرد جدید جایگزین وی خواهد شد. د) سایر موارد:
هزینه سفر به عمره مفرده شامل مخارج ارزی و ریالی همچون: بلیط هواپیما، اجاره هتل‌های محل اقامت، تغذیه و تدارکات، حمل و نقل، صدور روادید، جلسات آموزشی و … بوده که مبلغ آن طی قبض «مابه‌التفاوت هزینه سفر» محاسبه و توسط متقاضی پرداخت خواهد شد.  تمامی دفاتر و کارگزاران زیارتی سراسر کشور آمادگی دارند درصورت مراجعه متقاضیان، با دریافت حق‌الزحمه مربوطه، نسبت به درج اطلاعات افراد در سامانه عمره از قبیل: تکمیل اطلاعات متقاضی، تشکیل گروه، دریافت کلمه و رمز عبور و در نهایت ذخیره (رزرو) اولیه برای افراد واجد شرایط اقدام کنند.  درصورت فراموشی اولویت اعزام، دارندگان کارتهای ثبت‌نامی عمره می‌توانند با مراجعه به سامانه عمره و یا از طریق کد دستوری #۶۴۵۱۱*۴* از اولویت کارت ثبت‌نامی خویش (اولویت‌های ششصد گانه) مطلع شوند.  مجدداً تاکید می‌شود باتوجه به فرصت محدود و لزوم تکمیل هرچه سریع‌تر گروههای اعزامی به عمره، چنانچه متقاضیان گرامی واجد شرایط در اسرع وقت نسبت به نام نویسی قطعی در گروههای اعزامی اقدام کنند، سازمان حج و زیارت، فراخوان اولویت‌های بعدی را در دستور کار قرار می‌دهد.  باتوجه به تجربیات و سوابق گذشته، تشرف در هر زمان منوط به صدور به موقع روادید و اخذ مجوزهای پروازی از سوی کشور میزبان خواهد بود.

