سرویس ورزش مشرق - از جمله اتفاقات مهم در ۵۰ روز گذشته لیگ برتر مشاجرات علنی یحیی گل محمدی و جواد نکونام پیرامون مسائل فوتبالی علیه یکدیگر بود.
زمانی که سرمربیان دو تیم استقلال و پرسپولیس در نشست‌های خبری و در مواجهه با رسانه‌ها علیه یکدیگر موضع‌گیری تندی انجام دادند، گرچه سوژه خوبی نصیب اصحاب رسانه و صفحات مجازی شد اما بسیاری از پیشکسوتان دو باشگاه بزرگ پایتخت نسبت به آن موضع‌گیری کردند و این رویکرد خصمانه را برای دو سرمربی جوان و آینده‌دار فوتبال کشورمان نامطلوب دانستند.
حالا و با گذشت تقریباً ۵۰ روز از آن روزها و با فرا رسیدن دیدار تیم‌های پرسپولیس و استقلال در چهارچوب صد و دومین دربی پایتخت، پیش بینی می‌شود طبق روال معمول در مراسم پیش از شروع بازی این دو نفر با هم دیدار و شاید آشتی کنند. در حالی که خوشبین‌ترین فوتبالی‌های کشورمان هم نسبت به این موضوع تردید دارند و از آن با وسواس سخن به زبان می‌آورند.
به همین منظور با مروری گذرا به قهر و آشتی کنان‌های معروف در فوتبال کشورمان که اکثرشان هم با وساطت و زور دیگران رخ داده و حتی شاید خیلی از آنها نیز هنوز با هم قهر هستند، خالی از لطف نیست.

محمد مایلی کهن و امیر قلعه نویی؛
یکی از پرتکرارترین دعواهای فوتبالی قطعاً به مایلی کهن و قلعه نویی مربوط می‌شود. کمتر فوتبال‌دوستی است که از اختلاف شدید این دو استقلالی و پرسپولیسی نسبت به یکدیگر بی‌خبر باشد. به یا داریم این دو هم در فرصتی البته با پادرمیانی تماشاگران فوتبال(در حاشیه دیدار گهر درود و استقلال در دیماه ۱۳۹۱) با هم آشتی کردند اما کاملاً مشخص بود که قهر آنها پایدار و ادامه‌دار خواهد بود. کما اینکه مایل کهن چندی قبل باز هم علیه قلعه نویی سخنانی به زبان آورد و سرمربی فعلی تیم ملی را وادار کرد تا از او شکایت کند.

علی فتح الله زاده و حسن روشن؛
دو تن از دیگر اهالی فوتبال که قهر و شکایت‌هایشان علیه یکدیگر زبانزد طرفداران استقلال و دیگر اهالی فوتبال بود مدیرعامل سابق استقلال و کاپیتان سال‌های دور این باشگاه بودند. کار این دو، تا آنجا بالا گرفت که فتح الله زاده قصد داشت حسن روشن را به زندان بیندازد ولی باز هم روشن از حرفش کوتاه نمی‌آمد. اما در نهایت این دو هم در مهرماه سال ۸۹ و در دفتر یکی از روزنامه‌ها با هم آشتی کردند ولی مجدداً پس از مدتی اختلافات شان از سر گرفته شد!

امیر قلعه نویی و عادل فردوسی‌پور؛
ماجراهای ناکامی تیم ملی در جام ملت‌های سال ۲۰۰۷ و برنامه محاکمه‌گونه نود، برای بررسی عملکرد تیم ملی هنوز از یاد اهالی فوتبال نرفته است. پس از آن برنامه بود که امیر قلعه نویی و عادل فردوسی‌پور همچون کارد و پنیر نسبت به یکدیگر موضع می‌گرفتند و با هم اختلافات شدیدی داشتند اما در نهایت آنها هم ظاهرا با هم آشتی کردند.
مهدی رحمتی و وحید طالب لو؛ 
دروازه‌بانان سابق تیم ملی و استقلال هم از جمله نفراتی بودند که در فضای فوتبال مدتی با هم قهر بودند. حضور همزمان این دو در تمرینات استقلال گرچه این دو را دو هم باشگاهی و هم تیمی در استقلال و البته تیم ملی نشان می‌داد اما تقریبا همه می‌دانستند که در دل، چشم دیدن یکدیگر را ندارند.

امیر قلعه نویی و مهدی رحمتی؛ 
سرمربی اسبق تیم استقلال و مهدی رحمتی نیز در برهه‌ای با هم اختلاف نظر داشتند و به یک قهر نسبتا طولانی مدت تن دادند. آنها در نهایت پس از ۶ سال در مصاف استقلال و ذوب آهن با یکدیگر آشتی کردند. زمانی که مهدی رحمتی با یک دسته گل به سمت ژنرال رفت. اما پس از آن کسی نمی‌دانست که آیا این دو واقعا از صمیم قلب با هم آشتی کرده‌اند یا نه!

جواد نکونام و علی خطیر؛
شروع همکاری علی خطیر با استقلال با اختلاف نظر شدید او با سرمربی تیم خودش استارت خورد. کسی که حجت کریمی او را انتخاب و منصوب کرده بود و گفته می شد سازمان خصوصی سازی و برخی افراد دیگر با بودن نکونام مخالف هستند. اختلافات این دو به قدری شدید و علنی بود که کمتر کسی از آن بی‌خبر ماند اما در نهایت با حضور روشن، شاهرخ بیانی، علی جباری و ایمان عالمی این دو ظاهراً با هم آشتی کردند. هرچند که نزدیکان به باشگاه همچنان معتقدند آسمان روابط نکونام با خطیر هنوز آفتابی و صاف نیست.

امیر قلعه نویی و ناصر حجازی؛
یکی دیگر از طولانی‌ترین قهرهای فوتبال به قهر امیر قلعه نویی و خانواده حجازی و یا برعکس مربوط می‌شود. زمانی که امیر قلعه نویی هدایت استقلال را بر عهده گرفت و خیلی‌ از هواداران ناصر حجازی این اقدام قلعه نویی را برخلاف خلق و خوی ورزشی تلقی نکردند. از همان زمان اختلاف شدیدی بین خانواده ناصر حجازی و امیر قلعه نویی به وجود آمد تا اینکه در نهایت پس از بستری شدن زنده یاد ناصر حجازی در بیمارستان، قلعه نویی به دیدارش رفت...و ظاهراً کدورت‌ها برطرف شد! فصل گذشته نیز در حاشیه یکی از بازی‌های استقلال که امیر قلعه نویی به استادیوم رفته بود آتیلا حجازی با امیر قلعه نویی همکلام شد، اما...
...از این دست اختلافات و قهر و آشتی‌ها در عالم فوتبال کشورمان کم نبوده که در حوصله این مطلب هم نمی‌گنجد. اختلافات زیادی که بخش مهمی از آنها به تیم ملی مربوط می‌شود. مانند قهر مهدی طارمی و سردار آزمون و یا از همین دست اختلافات.

آشتی‌کنان زوری یا خودخواسته!
حالا و در آستانه رویارویی تیم‌های نکونام و گل محمدی باید دید آیا این دو واقعاً می‌توانند اختلافات شدید دو ماه پیش خود را کنار گذاشته و آشتی کنند یا نه!
آیا دور و بری ها قادرند این دو را که هر یک در عالم فوتبال ملی و باشگاهی جزو سرشناس ترین ها هستند را به زور در آغوش هم قرار بدهند تا روی یکدیگر را ببوسند یا نه؟!
یکی با بیشترین تعداد بازی ملی و دیگری با داشتن گل زده در جام جهانی در کارنامه فوتبالش!
هر چند که اخبار رسیده از نزدیکان دو نفر حاکی از عدم تمایل شان به این موضوع خبر می دهد.
