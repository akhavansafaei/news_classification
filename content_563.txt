
به گزارش مشرق، امید عالیشاه بار دیگر روند شکست‌ناپذیری خود را دربی حفظ کرد. این در حالی بود که او سومین گل دوران حضورش در پرسپولیس را نیز وارد دروازه استقلال کرد تا از این حیث نیز رکورد جالبی را از آن خود کرده و اکنون محبوب‌ترین بازیکن کنونی پرسپولیس بین هواداران این تیم قلمداد شود.
عالیشاه که با توجه به مصدومیت چند وقت اخیر خود، کار را از روی نیمکت دنبال می‌کرد، در نهایت به عنوان یکی از بازیکنان تعویضی فرصت حضور در زمین را به دست آورد و در دومین حرکت تهاجمی خود روی دروازه آبی‌ها طلسم این بازی را شکست و موفق شد سیدحسین حسینی را بار دیگر ناکام بگذارد.
عالیشاه که زننده گل آخرین تقابل دو تیم نیز محسوب می‌شد، پیش از ورود به زمین بارها مورد تشویق هواداران این تیم نیز قرار گرفته بود و در نهایت نیز یحیی گل‌محمدی دنبال فرصتی بود تا کاپیتان تیمش را در موقعیت مناسبی به زمین بفرستد و تعویض طلایی‌اش نزدیک بود با گل خود سه امتیاز شیرین دربی را به نام وی کند که البته اتفاقات دقایق پایانی بازی و گل کوین یامگا از روی ضربه پنالتی معادلات را برهم زد تا به تساوی در این جدال رضایت دهند.
کاپیتان پرسپولیس اما اکنون بابت اتفاقات پایان بازی گلایه دارد. عالیشاه که همانند دربی قبلی بعد از گلزنی پیراهن خود را برای شادی گلش در آورده بود، مورد هجمه شدیدی چه از سوی بازیکنان استقلال و البته هواداران این تیم قرار گرفته است. صفحه شخصی این بازیکن طی ساعات اخیر و بعد از دربی مورد هجومی کلامی و دشنام شدید هواداران رقیب قرار گرفته است.

بیشتر بخوانید:
پنالتی استقلال در دربی، اعمال نفوذ بود!

عالیشاه که سومین گل خود در تاریخ دربی‌هایی که حضور داشته را وارد دروازه استقلال کرده، مدعی است که هیچ‌وقت به تیم حریف و خصوصا هوادارانش بی‌احترامی نکرده و در گفت‌وگوهایی که در خصوص دربی نیز داشته، جانب احترام به رقیب را حفظ کرده است. با این حال فحاشی صورت گرفته در فضای مجازی علیه او و خانواده‌اش ناراحتی شدید او را به همراه داشته است. این در حالیست که کاپیتان پرسپولیس بعد از گلزنی و در آوردن پیراهنش، نه به سمت تماشاگران استقلالی رفت و نه شادی عجیبی روی نیمکت تیم خود شکل داد و مسیر طولانی از دروازه حریف تا سکوهای خودی را طی کرد و با هواداران پرسپولیس جشن گرفت.
کاپیتان پرسپولیس با ابراز گلایه بابت فحاشی‌های خانوادگی صورت گرفته در جمع دوستانه این‌طور گفته: فوتبال بود. نمی‌گویم دربی هم مثل بازی‌های دیگر است و قطعا مهم‌تر است. اما این‌طور نباید باشد که هر کسی به خودش اجازه بدهد به خانواده بازیکنی توهین کرده و فحاشی داشته باشد. من هیچ‌وقت در دوران حضورم در پرسپولیس برای تیم رقیب کری نخوانده‌ام. بعد از گل هم به سمت تماشاگران خودمان رفتم. اما اتفاقاتی که افتاده واقعا باورنکردنی است. هیچ‌کس قطعا دوست ندارد خانواده‌اش مورد فحاشی قرار گیرد. آن‌هم به چه دلیل؟ آیا بی‌احترامی کردم؟ من کسانی که فحاشی کردند را به عنوان هوادار واقعی استقلال نمی‌شناسم و آنها هوادارنما بودند و واقعا از این موضوع متاسفم.

