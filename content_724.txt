
به گزارش مشرق، وزارت امور خارجه انگلیس روز پنجشنبه با صدور بیانیه‌ای اعلام کرد که این کشور با هماهنگی ایالات متحده آمریکا، «اولین مجموعه از تحریم‌ها در چارچوب نظام جدید تحریمی علیه ایران را به اجرا گذاشت تا حمایت تهران از حماس و جهاد اسلامی فلسطین را هدف قرار دهد.»
بر اساس بیانیه این وزارت‌خانه، اسماعیل قاآنی فرمانده نیروی قدس سپاه به همراه محمد سعید ایزدی، علی شیرازی، مجید زارعی و مصطفی مجید خانی از اعضای شاخه فلسطین سپاه قدس به فهرست تحریم‌های انگلیس اضافه شده‌اند. خالد قدومی و ناصر ابوشریف به ترتیب نمایندگان حماس و جهاد اسلامی فلسطین در ایران نیز تحریم شده‌اند.
همچنین بر اساس بیانیه یادشده، شاخه فلسطین نیروی قدس سپاه پاسداران انقلاب اسلامی به فهرست تحریم‌های انگلیس اضافه شده است.
وزارت امور خارجه انگلیس ادعا کرد که افراد و نهاد تحریم شده، «در فعالیت های خصمانه» علیه رژیم صهیونیستی مشارکت داشته‌اند.
در همین حال دیوید کامرون وزیر امور خارجه انگلیس در تداوم ادعاهای خصمانه علیه ایران ادعا کرد که «تهدیدهای» ناشی از رفتار تهران، برای انگلیس و شرکای آن قابل قبول نیست.
وی با بیان این ادعای بی اساس که ایران «همچنان به تهدید مردم در خاک بریتانیا ادامه می‌دهد و از نفوذ خود برای بی ثبات کردن خاورمیانه از طریق حمایت از گروه‌های مسلح از جمله حماس و جهاد اسلامی فلسطین استفاده می کند» ادعا کرد که تحریم‌های جدید «پیام روشنی را به ایران می‌فرستد که ما شما را مسئول اعمالتان می‌دانیم»
جمهوری اسلامی ایران پیشتر درباره اقدامات «غیرسازنده و غیرمسوولانه» کشورهای غربی علیه سپاه پاسداران انقلاب اسلامی هشدار داده است.
«ناصر کنعانی» سخنگوی وزارت امور خارجه کشورمان تاکید کرد: سپاه پاسداران انقلاب اسلامی نهاد نظامی رسمی جمهوری اسلامی است و امیدواریم دولت‌هایی که در این زمینه اقدامی دارند، به نتیجه اقدامات غیرسازنده خودشان توجه کنند و به طور خاص منافع دوجانبه خودشان را قربانی مصالح سیاسی زودگذر و تصمیمات احساسی نکنند.

