
به گزارش مشرق، محمد باقر قالیباف رئیس مجلس شورای اسلامی پس از رد کلیات بودجه سال ۱۴۰۳ گفت: براساس آئین نامه داخلی مجلس، دولت ۷ روز فرصت دارد اصلاحات را انجام دهد و به مجلس بازگرداند.
رئیس مجلس شورای اسلامی ادامه داد: من از آقای منظور و دوستانمان در دولت خواهشی دارم؛ با توجه به اینکه وقت ما تنگ است، برخی دوستان که حرف از دو دوازدهم می زنند، بدانند که وقت برای چنین کاری نیست.
وی تصریح کرد: ما باید بودجه ۱۴۰۳ به عنوان سال اول برنامه هفتم را محکم و دقیق به سرانجام برسانیم لذا خواهش من این است که با توجه به اینکه اولین سال با استناد به ماده ۱۸۲ آئین نامه داخلی برای اصلاح ساختار بودجه کار را پیش می بریم که باید از عدم تراز و کسری عملیاتی جلوگیری کند.
رئیس قوه مقننه، ادامه داد: با توجه به اینکه رأی گیری به اتمام رسیده به صراحت اعلام می کنم این لایحه کسری قابل توجهی دارد و در این بودجه پیش بینی حقوق بازنشستگان صورت نگرفته است که آن هم به کسری اضافه می شود اگر بخواهیم این موضع را منوط به محل مالیات بکنیم نیز اشکال بدتری به وجود می آورد.
قالیباف افزود: لذا بودجه کار تعاملی مجلس و دولت است و ما حتما باید کمک کنیم که این مسئله به درستی اصلاح شود و وقت نیز گرفته نشود، در طول یک هفته من و کمیسیون تلفیق در خدمت دولت خواهیم بود و کمک خواهیم کرد بودجه ای به مجلس بیاید که جهت گیری داشته و تورم زا نبوده و قول های برنامه هفتم را نیز محقق کند.

